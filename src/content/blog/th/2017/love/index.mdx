---
title: ความรัก
description: >-
  ความรักนั้นช่างเป็นสิ่งนามธรรม การจะนิยามความรักลงบนแผ่นกระดาษนั้นช่างเป็นเรื่องยากเหลือเกิน แต่กระนั้นทุกคนก็เข้าใจตรงกันว่าความรักนั้นคืออะไร จะเห็นได้ว่าความรักนั้นคือรากฐานของความเชื่อและศาสนาทั้งมวล
draft: false
authors:
  - main-author
pubDate: "2017-12-24"
heroImage: >-
  ../love/hero_image.jpg
categories:
  - short-read
tags:
  - christmas
  - symbolic
---

ในทีสุดก็กำลังจะถึงวันคริสมาสต์แล้ว เพื่อเป็นการเฉลิมฉลองวันอาทิตย์สุดท้ายก่อนวันคริสมาสต์ในวันนี้ เราจะจุดเทียนแห่งความรักเพื่อเฉลิมฉลองสิ่งที่มีคุณค่าที่สุดของพวกเรา

ความรักนั้นช่างเป็นสิ่งนามธรรม การจะนิยามความรักลงบนแผ่นกระดาษนั้นช่างเป็นเรื่องยากเหลือเกิน แต่กระนั้นทุกคนก็เข้าใจตรงกันว่าความรักนั้นคืออะไร บรรดาสรรพสัตว์ทั้งหลายก็มีความรักเช่นกันโดยจะเห็นได้อย่างชัดเจนในสัตว์เลี้ยงลูกด้วยนมซึ่งนั่นนำมาซึ่งคำถามว่าหรือว่าความรักจะเป็นเพียงแค่พฤติกรรมตามธรรมชาติของสิ่งมีชีวิตกลุ่มนึ้ อย่างไรก็ตาม ความรักที่ถูกแสดงออกโดยมนุษยชาตินั้นมีได้หลากหลายรูปแบบและแสนจะสลับซับซ้อน มีทั้งความรักแบบโรแมนติกระหว่างคนทั้งเพศเดียวกันและเพศตรงข้าม ความรักระหว่างพ่อแม่กับลูกหลาน ความรักในศิลปินคนโปรด ความรักประเทศชาติ ความรักธรรมชาติ ลิสต์ของสิ่งที่เรารักนั้นเขียนได้ไม่รู้จบ มีผู้กล่าวไว้ว่าสิ่งที่ทำให้มนุษย์เป็นมนุษย์นั้นคือความสามารถที่จะจำความรักมาเป็นเครื่องกำหนดการกระทำ พวกเรานั้นขับเคลื่อนด้วยความรักมากกว่าสัญชาตญาณ ความรักคือเชื้อเพลิงที่ขับเคลื่อนทุกการกระทำของเราทั้งที่ดีและไม่ดี ซึ่งต่อให้การกระทำนั้นเป็นสิ่งไม่ดีแต่ความรักที่เป็นแรงขับเคลื่อนนั้นก็ยังคงเป็นสิ่งที่บริสุทธิ์

ในบรรดาสิ่งที่พวกเราเฉลิมฉลองในช่วงที่ผ่านมาอันได้แก่ความสุข ความหวัง สันติภาพ และความรักนั้น ความรักคือสิ่งที่ทรงพลังที่สุด ผู้คนสามารถรู้สึกได้ถึงความสุขแม้ในยามยากหากมีความรัก ผู้คนสามารถจะคงไว้ซึ่งความหวังได้หากมีความรัก พระผู้เป็นเจ้าสอนไว้ให้รักศัตรูของตนเองซึ่งหากทุกคนทำได้นั่นจะนำมาซึ่งสันติภาพที่แท้จริง ผู้คนสามารถเปิดกว้างเข้าหากันได้และเรียนรู้ซึ่งกันและกันแต่เหนือสิ่งอื่นใดแล้วทุกคนต้องรักกันและกัน ดังเช่นที่พระคริสต์ธรรมได้กล่าวไว้ใน 1 โครินธ์ 13:13 ว่า “ดังนั้นแล้วสามสิ่งที่ยังคงอยู่คือความเชื่อ ความหวัง และความรัก โดยความรักนั้นยิ่งใหญ่ที่สุด”

ศาสนาคริสต์นั้นถูกสร้างขึ้นมาด้วยหลักการแห่งความรัก เช่นเดียวกันกับศาสนาอิสลาม ศาสนาพุทธส่งเสริมให้ทุกคนมีซึ่งเมตตาธรรมซึ่งก็เป็นความรักในอีกรูปแบบหนึ่ง ศาสนากลุ่มเพแกนนั้นรักในธรรมชาติ ประเพณีจีนโบราณนั้นรักในบรรพบุรษ จะเห็นได้ว่าความรักนั้นคือรากฐานของความเชื่อและศาสนาทั้งมวล

ณ วันนี้เราจุดเทียนเพื่อเฉลิมฉลองซึ่งความรัก เพื่อภาวนาให้ทุกคนรักกันและกัน และเพื่อเตือนใจให้รักคนที่อยู่รอบตัวเรา